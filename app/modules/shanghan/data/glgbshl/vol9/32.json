{
  "vol": 9,
  "capter": 1,
  "index": 32,
  "text": "陽明病潮熱，大便微鞕者，可以大承氣湯；不鞕者不可與之。若不大便六七日，恐有燥屎，欲知之法，少與小承氣湯；湯入腹中，轉失氣者，此有燥屎也，乃可攻之；若不轉失氣者，此但初頭鞕，後必溏，不可攻之，攻之必脹滿，不能食也，欲飲水者，與水則噦；其後發熱者，必大便復鞕而少也，以小承氣湯和之；不轉失氣者，慎不可攻也。（方見上）",
  "text_comment": [
    {
      "position": 14,
      "comment": "「以」：白雲閣本與會通本作「與」。從下句看，似應以「與」為正。"
    }
  ]
}