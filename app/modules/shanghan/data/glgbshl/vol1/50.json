{
  "vol": 1,
  "capter": 1,
  "index": 50,
  "text": "問曰：病有灑淅惡寒，而復發熱者，何也？師曰：陰脈不足，陽往從之；陽脈不足，陰往乘之也。何謂陽脈不足？師曰：假令寸口脈微，名曰陽不足。陰氣上入陽中，則灑淅惡寒也。何謂陰脈不足？師曰：假令尺脈弱，名曰陰不足。陽氣下陷入陰中，則發熱也。陰脈弱者，則血虛，血虛則筋急也。其脈濇者，榮氣微也；其脈浮而汗出如流珠者，衛氣衰也。榮氣微者，加燒針則血留不行，更發熱而躁煩也。",
  "text_comment": [
    {
      "position": 42,
      "comment": "「也」：白雲閣本無。"
    },
    {
      "position": 49,
      "comment": "「何謂陽脈不足？」：白雲閣本作「曰：何謂陽脈不足？」。"
    },
    {
      "position": 87,
      "comment": "「何謂陰脈不足？」：白雲閣本作「曰：何謂陰脈不足？」。"
    },
    {
      "position": 92,
      "comment": "「假令」：白雲閣本與會通本無此二字。"
    },
    {
      "position": 168,
      "comment": "「留」：成本作「流」，宋本、會通作「留」，白雲閣本作「溜」應為誤刻。"
    }
  ]
}