{
  "vol": 1,
  "capter": 1,
  "index": 2,
  "text": "問曰：脈有三部，陰陽相乘；榮衛血氣，在人體躬；呼吸出入，上下於中；因息遊布，津液流通；隨時動作，肖象形容；春弦秋浮，冬沉夏洪；察色觀脈，大小不同；一時之間，變無經常；尺寸參差，或短或長；上下乖錯，或存或亡；病輒改易，進退低昂；心迷意惑，動失紀綱；願為俱陳，令得分明。師曰：子之所問，道之根源。脈有三部，尺寸及關；榮衛流行，不失衡銓；腎沉心洪，肺浮肝弦；此自經常，不失銖分；出入升降，漏刻周旋；水下百刻，一周循環；當復寸口，虛實見焉；變化相乘，陰陽相干；風則浮虛，寒則牢堅；沉潛水蓄，支飲急弦；動則為痛，數則熱煩；設有不應，知變所緣；三部不同，病各異端；太過可怪，不及亦然；邪不空見，中必有奸；審察表裏，三焦別焉；知其所舍，消息診看；料度臟腑，獨見若神。為子條記，傳與賢人。",
  "text_comment": [
    {
      "position": 200,
      "comment": "「百刻」：白雲閣本與會通本作「二刻」。古人用裝水的漏壺來計時，一日一夜水下百刻，所以似應以「百刻」為正。"
    },
    {
      "position": 235,
      "comment": "「牢堅」：白雲閣本與會通本作「緊弦」。"
    },
    {
      "position": 255,
      "comment": "「動則為痛，數則熱煩」：白雲閣本與會通本作「動弦為痛，數洪熱煩」。"
    },
    {
      "position": 277,
      "comment": "「太」：廣西60本作「大」，80本作「太」，白雲閣本作「大」，會通本作「太」。"
    },
    {
      "position": 308,
      "comment": "「其」：白雲閣本與會通本作「邪」。"
    },
    {
      "position": 320,
      "comment": "「臟腑」：廣西60本作「腑臟」，白雲閣本作「府藏」。"
    }
  ]
}