{
  "vol": 3,
  "capter": 3,
  "index": 95,
  "text": "問曰：病有積，有聚，有氣，何謂也？師曰：積者，臟病也，終不移處；聚者，腑病也，發作有時，轉輾移痛；氣者，脇下痛，按之則愈，愈而復發，為氣。諸積之脈，沉細附骨。在寸口，積在胸中；微出寸口，積在喉中；在關者，積在臍旁；上關上，積在心下；微出下關，積在少腹；在尺中，積在氣衝；脈出左，積在左；脈出右，積在右；脈左右俱出，積在中央。各以其部處之。"
}