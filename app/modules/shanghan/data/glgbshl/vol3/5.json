{
  "vol": 3,
  "capter": 1,
  "index": 5,
  "text": "問曰：其勝復何如？師曰：有勝必有復，無勝則無復也。厥陰之勝，則病耳鳴，頭眩，憒憒欲吐，胃膈如寒，胠脇氣并，化而為熱，小便黃赤，胃脘當心而痛，上及兩脇，腸鳴，飧泄，少腹痛，注下赤白，甚則嘔吐，膈不通；其復也，則少腹堅滿，裏急暴痛，厥心痛，汗發，嘔吐，飲食不入，入而復出，筋骨掉眩清厥，甚則入脾，食痹而吐。少陰之勝，則病心下熱，善飢，臍下反動，氣游三焦，嘔吐，躁煩，腹滿而痛，溏泄赤沃；其復也，則燠熱內作，煩躁，鼽嚏，少腹絞痛，嗌燥，氣動於左上行於右，咳則皮膚痛，暴喑，心痛，鬱冒不知人，灑淅惡寒振慄，譫妄，寒已而熱，渴而欲飲，少氣，骨痿，膈腸不便，外為浮腫，噦噫，痱疹，瘡瘍，癰疽，痤痔，甚則入肺，咳而鼻淵。太陰之勝，則火氣內鬱，瘡瘍於中，流散於外，病在胠脇，甚則心痛熱格，頭痛，喉痹，項強，又或濕氣內鬱，寒迫下焦，少腹滿，腰椎痛強，注泄，足下濕，頭重，跗腫，足脛腫，飲發於中，跗腫於上；其復也，則體重，中滿，食飲不化，陰氣上厥，胸中不便，飲發於中，咳喘有聲，頭項痛重，掉瘛尤甚，嘔而密默，唾吐清液，甚則入腎，竊泄無度。少陽之勝，則病熱客於胃，心煩而痛，目赤，嘔酸，善飢，耳痛，溺赤，善驚譫妄，暴熱消爍，少腹痛，下沃赤白；其復也，枯燥，煩熱，驚瘛，咳，衄，心熱，煩躁，便數，憎風，厥氣上行，面如浮埃，目乃瞤瘛，火氣內發，上為口糜，嘔逆，血溢，血泄，發而為瘧，惡寒鼓慄，寒極反熱，嗌絡焦槁，渴飲水漿，色變黃赤，少氣肺痿，化而為水，傳為跗腫，甚則入肺，咳而血泄。陽明之勝，則清發於中，左胠脇痛，溏泄，內為嗌塞，外發頹疝，胸中不便，嗌而咳；其復也，則病生胠脇，氣歸於左，善太息，甚則心痛痞滿，腹脹而泄，嘔苦，咳噦煩心，病在膈中，甚則入肝，驚駭筋攣。太陽之勝，則病痔瘧，發寒厥入胃，則內生心痛，陰中乃瘍，隱曲不利，亙引陰股，筋肉拘苛，血脈凝泣，絡滿血變，或為血泄，皮膚否腫，腹滿時減，熱反上行，頭項囟頂腦戶中痛，目如脫，寒入下焦，則傳為濡泄；其復也，則心胃生寒，胸膈不利，心痛痞滿，頭痛，善悲，時發眩仆，食減，腰椎反痛，屈伸不便，少腹控睪引腰脊上衝心，唾出清水，及為噦噫，甚則入心，善忘，善悲，寒復內餘，則腰尻痛，屈伸不利，股脛足膝中痛。此六氣之病，須謹識之，而弗失也。"
}