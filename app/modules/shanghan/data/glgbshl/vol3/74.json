{
  "vol": 3,
  "capter": 2,
  "index": 74,
  "text": "傷寒發熱，口中勃勃氣出，頭痛目黃，衄不可制，陰陽俱虛，貪水者必嘔，惡水者厥。若下之，則咽中生瘡，假令手足溫者，必下重便膿血。頭痛目黃者，下之則目閉。貪水者，下之則脈厥，其聲嚶嚶，咽喉塞；汗之則戰慄。惡水者，下之則裏冷，不嗜食，大便完穀出，汗之則口中傷，舌上白苔，煩躁，脈反數，不大便六七日，後必便血，小便不利也。"
}