{
  "vol": 3,
  "capter": 3,
  "index": 76,
  "text": "問曰：上工治未病，何也？師曰：夫治未病者，見肝之病，知肝傳脾，當先實脾。四季脾旺不受邪，即勿補之。中工不曉相傳，見肝之病，不解實脾，惟治肝也。夫肝之病，補用酸，助用焦苦，益用甘味之藥調之。酸入肝，焦苦入心，甘入脾。脾能傷腎，腎氣微弱則水不行，水不行則心火氣盛，心火氣盛則傷肺，肺被傷則金氣不行，金氣不行則肝氣盛，肝必自愈，此治肝補脾之要妙也。肝虛則用此法，實則不可用之。經曰「勿虛虛，勿實實，補不足，損有餘。」是其義也。餘臟准此。"
}