{
  "vol": 3,
  "capter": 2,
  "index": 29,
  "text": "若不加異氣者，至七日太陽病衰，頭痛少愈也；八日陽明病衰，身熱少歇也；九日少陽病衰，耳聾微聞也；十日太陰病衰，腹減如故，則思飲食；十一日少陰病衰，渴止舌乾，已而嚏；十二日厥陰病衰，囊縱，少腹微下，大氣皆去，病人精神爽也。若過十三日以上，不間，尺寸陷者，大危。若更感異氣，變為他病者，當依壞病證法而治之。若脈陰陽俱盛，重感於寒者，變成溫瘧。陽脈浮滑，陰脈濡弱，更傷於風者，變為風溫。陽脈洪數，陰脈實大，更遇溫熱者，變為溫毒。溫毒，病之最重者也。陽脈濡弱，陰脈弦緊，更遇溫氣者，變為溫疫。以此冬傷於寒，發為溫病，脈之變證，方治如說。"
}