{
  "vol": 3,
  "capter": 2,
  "index": 33,
  "text": "夫陽盛陰虛，汗之則死，下之則愈；陽虛陰盛，汗之則愈，下之則死。如是，則神丹安可以誤發，甘遂何可以妄攻？虛盛之治，相背千里，吉凶之機，應若影響，豈容易哉！況桂枝下咽，陽盛即斃；承氣入胃，陰盛以亡，死生之要，在乎須臾，視身之盡，不暇計日。此陰陽虛實之交錯，其候至微，發汗吐下之相反，其禍至速。而醫術淺狹，懵然不知病源，為治乃誤，使病者殞歿，自謂其分，至令冤魂塞於冥路，死屍盈於曠野，仁者鑒此，豈不痛歟！"
}