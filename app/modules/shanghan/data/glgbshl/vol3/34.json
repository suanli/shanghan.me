{
  "vol": 3,
  "capter": 2,
  "index": 34,
  "text": "凡兩感病俱作，治有先後，發表攻裏，本自不同，而執迷用意者，乃云神丹、甘遂合而飲之，且解其表，又除其裏，言巧似是，其理實違。夫智者之舉錯也，常審以慎；愚者之動作也，必果而速。安危之辨，豈可詭哉？世上之士，但務彼翕習之榮，而莫見此傾危之敗，惟明者居然，能護其本，近取諸身，夫何遠焉？"
}