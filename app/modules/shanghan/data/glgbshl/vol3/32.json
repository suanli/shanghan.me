{
  "vol": 3,
  "capter": 2,
  "index": 32,
  "text": "凡傷寒之病，多從風寒得之，始表中風寒，入裏則不消矣，未有溫覆當而不消散者。不在證治，擬欲攻之，猶當先解表，乃可下之；若表未解，而納不消，必非大滿，猶有寒熱，則不可下；若表已解，而納不消，大滿，大實，腹堅，中有燥屎，自可下之；雖四五日，數下之，不能為禍也。若不宜下，而便攻之，則內虛熱入，協熱遂利，煩躁諸變，不可勝數，輕者因篤，重者必死矣。"
}