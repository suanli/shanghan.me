{
  "vol": 2,
  "capter": 1,
  "index": 60,
  "text": "師曰：脈浮而洪，身汗如油，喘而不休，水漿不下，形體不仁，乍靜乍亂，此為命絕也。又未知何臟先受其災？若汗出發潤，喘不休者，此為肺先絕也；陽反獨留，形體如煙薰，直視搖頭者，此為心絕也；唇吻反青，四肢掣習者，此為肝絕也；環口黧黑，油汗發黃者，此為脾絕也；溲便遺失，狂言，目反直視者，此為腎絕也。又未知何臟陰陽前絕？若陽氣前絕、陰氣後竭者，其人死，身色必青；陰氣前絕、陽氣後竭者，其人死，身必赤、腋下溫、心下熱也。"
}