{
  "vol": 2,
  "capter": 1,
  "index": 35,
  "text": "趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所為也。榮衛內陷，其數先微，脈反但浮，其人必大便鞕，氣噫不除。何以言之？本以數脈動脾，其數先微，故知脾氣不治，大便必鞕，氣噫不除，令脈反浮；其數改微，邪氣獨留，心中則飢，邪熱不殺穀，潮熱發渴；數脈當遲緩，病者則飢；數脈不時，則生惡瘡也。"
}